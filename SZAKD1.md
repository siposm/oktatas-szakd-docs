# Szakdolgozat I. Tájékoztató Dokumentum

.\
.

### Figyelem! Jelen útmutató illetve követelményleírás csak Sipos Miklós szakdolgozói számára vonatkozik.

Más oktatóknál a pontos elvárások, határidők valamint egyéb részletek eltérhetnek!

.\
.

Jelen dokumentum keretein belül szeretném összefoglalni a `Szakdolgozat I. tárgy menetrendjét, követelményeit és elvárásait`. Kérnék mindenkit, hogy figyelmesen olvassa át és a félévben az itt leírtaknak megfelelően járjon el.

## 1.) Félévi mérföldkövek
  - **MK 1.:** 04. hét » hasonló rendszerek elemzése és bemutatása
  - **MK 2.:** 08. hét » kapcsolódó témakörök irodalomkutatása / feldolgozása
  - **MK 3.:** 10. hét » irodalomkutatás összegzése
  - **MK 4.:** 13. hét » tervezés + követelmény specifikáció

Adott hét `vasárnapjának 23:59 percéig` szeretném email formájában megkapni a szakdoga aktuális (és az előzőhöz képest előrehaladottabb) változatát. Az emailben vázlatpontokban szívesen venném, ha fel lenne tüntetve, hogy mi került bele pluszként az előzőhöz képest. Ha a doksiban esetleg sárga háttérrel megjelölitek az is teljesen rendben van. A lényeg az lenne, hogy átnézve könnyen lássam egyből mi az inkrementum.

Küldéskor pdf verziót küldjetek.\
A küldött dokumentum neve ez legyen: `SZD1_MK[#]_[NEPTUN]_[TELJES-NÉV].pdf`

A küldött email **tárgya** ez legyen: `SZD1_MK[#]_[NEPTUN]_[TELJES-NÉV]`

(Értelemszerűen a `[]` jelek nem kellenek egyik esetben sem, oda a megefelelő értéket kell behelyettesíteni.)

Ha valaki nem halad egyik mérföldkőről a másikra, akkor ilyen egyetlen alkalommal fordulhat elő. Ha egynél többször fordul elő, akkor a szakdoga1-et nem fogom aláírni félév végén. Ennek oka, hogy a félév utolsó hetében nem szeretnék senkinél/vel tüzet oltani, és lutrira sem fogok senkit átengedni. Legyen benne a munka és akkor nem lesz gond - mondanom sem kell, ez egyben a Ti érdeketek is!

Kivételt képez ez alól, ha szól előre az illető, hogy nagy a gáz / kiégtem idegileg a sok zh-tól / családi gond van / stb. Ez esetben az illetővel majd egyeztetek, hogy a mérföldkövet hova csúsztassuk.

A mérföldkövek után mindenkinek visszajelzek a leadott munkával kapcsolatban.

## 2.) A félév tartalma
Szakdoga 1 kapcsán irodalomkutatásig, illetve tervezésig kellene eljutni a félév végéig (tehát szakdoga2-őn már egyből „csak” fejleszteni kell), én viszont javasolnám, hogy picit menjünk tovább (ez főleg igaz azokra akik projektmunkát is nálam csinálják, hiszen nekik a pilot alkalmazás már készen van). Jó volna, ha egy nagyon basic demo alkalmazás is lenne, mert akkor nagyjából nekiálltok a feladat megoldásának és lehet már szembejön olyan kardinális probléma, hogy pl. x-y programmal meg se valósítható ez vagy az... és ha ez később jön szembe, akkor nagyon rohamtempóban kell dolgozni, javítani stb., ami senkinek nem jó.

## 3.) Szakdolgozat I. védés
A félév végén, vizsgaidőszak eleje környékén lesz szakdoga1 bemutató / védés hivatalos keretek között. Ezt megelőzően szeretnék majd mindenkivel egy közös alkalmat amikor nekem előadjátok a prezit, demó jelleggel. Elmondom az észrevételeket, ezt követően pedig a javítandó részeket még tudjátok finomítani. A hivatalos védést komolyan kell venni, ezen áll vagy bukik ugyanis a tárgy teljesítése. Itt a bizottság a doksit is és az előadást is bírálja. A prezentációról, annak tartalmáról, terjedelméről és kinézetéről [itt írok bővebben](./presentation.md).

## 4.) Feladatkiírási lap
Elvileg a 7. vagy 9. hétig le kell majd adni ezt. Ennek megírásában számítanék rátok. Első körben ki kellene tölteni [ezt a formot](https://forms.gle/dNMAxvtJK4os3XHn9) ahol kérlek pontosan adjátok meg az adataitokat, másrészt pedig a 2. oldalon található kérdésekre jól végiggondolt válaszokat várnék. Ezzel egyidőben fogok küldeni egy emailt, benne egy sablonnal és az alapján (hasonló terjedelemben, fogalmazásban -- ehhez tartozó [minták itt érthetők el](https://github.com/siposm/oktatas-szakd-docs/blob/master/szakd_feladatkiiras_sablon.md)) kellene megírni a feladattal kapcsolatban támasztott elvárásokat és visszaküldeni nekem.

## 5.) Javaslat, hogy hogyan írd
Érdemes már most a sablon ([elérhető az oldalamon](https://users.nik.uni-obuda.hu/siposm/szakd)) alapján elkezdeni (sorköz, térköz, margók stb. legyenek rendben). Azért lenne jó így haladni, mert akkor nem csak kilóra (karakter- és szószám) látjuk, hogy mennyi, hanem oldalak számára nézve is. Illetve nektek is talán könnyebb, ha már látjátok, hogy vannak fejezetcímek stb. Plusz, a félév végén amúgy is ilyen formázásban kell leadni is a dolgokat.

### Plágium, lehivatkozások

Szintén javaslom, hogy könyvjelzőzzetek el minden képet / hivatkozást / irodalmat, amikkel találkoztok, mert ezeket mind bele kell majd tenni és lehivatkozni! Utólag keresgélni, nagyon rossz dolog.

A félév végén, de legkésőbb Szakdolgozat II. leadást követően -- még záróvizsgázás előtt (!) -- a kész dolgozatot fel kell tölteni egy plágium ellenőrző rendszerbe, amely végeredménye egy számérték lesz, hogy mennyi egyezőség van más munkákkal, azaz, hogy mennyire plagizáltatok a dolgozatban. Ebben lehetséges, hogy csak arra fog kiadni egyezőséget, hogy a feldolgozott irodalmak azonosak másokéval -- ez természetesen nem baj. Ha viszont, konkrét részek, fejezetek vannak átemelve, az hatalmas probléma (még akkor is, ha egyébként az a tartalmi rész lehivatkozásra kerül a dolgozatban az irodalomjegyzékben). Ezért, konkrétan átemelt részben mindig pontos idézésmegjelöléssel kell ezeket a részeket ellátni. Egyéb esetben törekedni kell a saját megfogalmazásra!

Az alábbi képen bal oldalt látható a végső számérték, lebontva, hogy mely forrásokból történt a plagizálás; jobb oldalt pedig a leadott dolgozat oldalanként végigvezetve (amelyből csak 1 oldalt emeltem most ki) és kiemelve, hogy mely részek, mettől-meddig számítanak plagizálásnak.

![plagiarism example output](./plagium.jpg)

### Szerkesztő

Alapvetően nincs megkötés, hogy Word-ben (esetleg Linuxos vagy Maces alternatívában (bár Macre van Word)) dolgoztok, vagy pedig LaTex-ben. Ha utóbbihoz már értesz, vagy érdekel és szeretnéd megtanulni, akkor én javasolnám, hogy itt az idő. Egy idő után sokkal jobb lesz benne szerkeszteni és kevesebb szívás lesz vele mint Wordben. Ha így tesztek és Tex-ben dolgoztok akkor a leadáskor doc/docx verziótok nem lesz, csak pdf. Ez esetben annyit meg lehet tenni, hogy készítetek egy külön Word fájlt a fedlappal és beleírjátok, hogy a dolgozat tex-ben került elkészítésre, ezért pdf-ként érhető el a dokumentum.

### Javasolt fejezetcímek:
    
1. **`Absztrakt`**
    - rövid, háromnegyed oldalas kivonata a teljes dolgozat tartalmának
2. **`Abstract`**
    - ugyan az, angolul
3. **`Bevezetés`** (max 2 oldal)
    - bevezető leírása a teljes dolgozatnak / ismertető, hogy miről lesz szó / a cél megfogalmazása
4. **`Irodalomkutatás`** (~ 20 - 25 oldal)
    - **Hasonló rendszerek** (ez fix fejezet)
        - azon belül a vizsgált rendszerek bemutatása és levont következtetések
    - egyéb, az irodalomkutatáshoz kapcsolódó feldolgozandó téma #1
    - egyéb, az irodalomkutatáshoz kapcsolódó feldolgozandó téma #2
    - ...
    - egyéb, az irodalomkutatáshoz kapcsolódó feldolgozandó téma #n
    - **Összegzés** (ez fix fejezet)
        - összefoglalása az irodalomkutatásnak, mire jutottunk, ez alapján mit fogok csinálni a megvalósítás kapcsán
5. **`Követelmény specifikáció`** (~ 1 oldal)
    - definiálni, hogy mik azok a szempontok, amiket elvárunk a rendszertől
6. **`Tervezés`** (~ 10 oldal)
    - készítendő rendszer megtervezése
    - rendszerterv: (ez fix fejezet) 
        - ahol minden mindennel kommunikál, egyben legyen látható az egész szakdoga (=fejlesztendő rendszer) tartalma
        - az egyes részek legyenek külön megtervezve (pl. adatbázis EK modell és/vagy táblás modell, szoftverben a modulok és azok kapcsolódása stb.)
    - funkciólista: (ez fix fejezet)
        - a rendszertől (felsorolás szinten) milyen funkciókat várunk el (esetleg ezek rövid leírása 1 mondatban kb.)
        - a főbb funkciókról legyen valamilyen tervezési diagram (pl. szekvencia diagram) amely az adott feladat működésének lényegét szemlélteti
    - fejlesztés tervezett menete: (ez fix fejezet)
        - legyen egy konkrét roadmap vagy Gantt-diagram alapú szemléltetése annak, hogy honnan fogod kezdeni a szakdoga2-őt és abban milyen sorrendben és milyen lépésekkel fogsz haladni
    - bővebben, ábrákkal szemléltetett leírás [itt olvasható](./planning.md) 
7. ***`Fejlesztés`**: ha van rá idő, egy minimálisan működő demó rendszer elkészítése*
8. **`Irodalomjegyzék`**
9. **`Ábrajegyzék`**
10. **`Táblajegyzék`** (ha van)

### Nettó terjedelem (oldalszám)
A fentiek értelmében a Szakdolgozat I.-re elkészített dokumentum ~40 oldalnyi (releváns) terjedelemmel kell rendelkezzen. Ebbe a 8., 9. és 10. fejezetek által hozott oldalak nem számítanak bele. A 7. fejezet tartalma sem számítandó bele, ugyanis az a rész tekinthető úgy, hogy a Szakdolgozat II.-ről kerül "előrehozásra".

## 6.) Konzultációs napló
Ezt majd félév végén egyben letudjuk, én fogom kiállítani, ha mindent rendben volt a félévben. A lényege, hogy azok a mérföldkövek hivatalosan dokumentálva legyenek, amelyeket a félév folyamán érintettünk.

<br><br>

Bármilyen kérdés esetén keressetek bizalommal.

---

**Sipos Miklós**\
Tanszéki Mérnök\
Óbudai Egyetem Neumann János Informatikai Kar\
Szoftvertervezés és -fejlesztés Intézet\
sipos.miklos@nik.uni-obuda.hu\
https://users.nik.uni-obuda.hu/siposm/